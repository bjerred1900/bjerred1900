# Villan

**Villan**, även kallat [Kristinero](kristinero) och [Vitusborg](vitusborg), var en [bostad](bostad) på [Norra Villavägen 15](norra%20villavägen%2015) i [Bjärred](bjärred). Villan är relaterad till den närbelägna [Fyllan](fyllan).

* [Bakgrund](#bakgrund)
* [Kristinero](#kristinero)
  * [Villan byggs](#villan-byggs)
  * [Resor mellan Lund och Bjärred](#resor-mellan-lund-och-bjärred)
  * [Tillhörande byggnader](#tillhörande-byggnader)
    * [Annexet](#annexet)
    * ["Fyllan"](#fyllan)
* [Nya ägare: H.P. Berenett](#nya-ägare-hp-berenett)
* [Vitusborg](#vitusborg)
  * [Nudistkoloni](#nudistkoloni)
  * [Tidsskriften Solvännen och böcker från Vitus Petterssons Bokindustri](#tidsskriften-solvännen-och-böcker-från-vitus-petterssons-bokindustri)
  * [Konstsamling](#konstsamling)
  * [Försäljning av Vitusborg](#försäljning-av-vitusborg)
* [Senare ägare](#senare-ägare)
* [Källor](#källor)

## Bakgrund

Om man gör en tillbakablick så långt som år 1904 finner man att vid den tidpunkten var inte Bjerred så stort, det fanns en helt annan sockenindelning och invånarantalet var endast 608 personer. Det fanns polisuppsyningsman och fjärdingsman, som med all säkerhet höll ordning och reda. Dessa skulle behövts i större utsträckning i dagens samhälle.

Det fanns hantverkare av olika slag - tänk så skönt att få allt ordnat på platsen. Nåväl fortskaffningsmedel vid denna tid var så gott som obefintliga, man var hänvisad till att få gjort allt "himma" i kring. Vi kan se på nästa omslag vad som fanns i Flädie socken (västra delen) just 1904.

## Kristinero

Vid denna tidpunkten omkring år 1900 avstyckades en tomt Norra Villavägen 15 till [Georg Lind](georg%20lind), som drev järnhandel i Lund.

### Villan byggs

En villa uppfördes i engelsk stil dvs med karaktäristiskt högt torn i nygotisk stil. Huset försågs bl a med inredning såväl in som utvändigt av Kolmårdsmarmor, det finns golv i vissa rum i detta material, trappuppgångar mellan våningsplanen, pelare, vind, entreplanet m.m.

Den vackra terrassen utåt havet finns idag kvar liksom mycket annat från byggnationstiden. Denna är utförd i italiensk marmor. Beroende på de höga kostnaderna för detta material är det numera otänkbart med dessa inredningsutsmyckningar.

En vindflöjel på taket är försedd med årtalet [1902](1902), det år som villan stod färdig.

Bostaden i Lund var uppförd även denna i engelsk stil och med samma sorts tegel, man kan antaga att samma arkitekt var anlitad.

### Resor mellan Lund och Bjärred

I början av seklet åkte familjen sommartid mellan Bjerred och Lund medelst häst och vagn. Linds bodde vintertid i Lund på St Södergatan. Kristinero som Bjerreds- bostaden hette användes endast på somrarna.

### Tillhörande byggnader

#### Annexet

I trädgården finns ett annex, som familjen använde som stallbyggnad.

#### "Fyllan"

Snett emot Kristinero på andra sidan gatan hade ungherrarna i familjen sitt residens på [Norra Villavägen 24](norra%20villavägen%2024). Folkhumorn kallade ungherrarnas hus för "[fyllan](fyllan)" och familjens hus för villan.

## Nya ägare: H.P. Berenett

Huset bytte ägare och på [1920](1920)-talet var den nye innehavaren en krögare [H.P. Berenett](h.p.%20berenett) från Malmö som drev Restaurant Stadt Hamburg. Från denna tid finns ett minne kvar. Berenett hade gäss i trädgården, dessa gillade att vistas på strandpromenaden utanför. För detta hade gjorts en lucka i staketet för deras ut och invandring.

C.G.Lekholm den person,som är mest bevandrad i Bjerred och dess historia har berättat detta och även målat en tavla med huset och gässens framfart på promenaden. Gässen var stundtals aggressiva och det var inte ovanligt att vild jakt förekom bland de promenerande.

Tavlan finns idag i vår (familjen Gerdman) ägo, till stor glädje för oss. Gräsmattorna var vid denna tidpunkt vackert kantade med snäckor, detta tilltalade nog inte krögaren, som bytte ut dessa med upp och nedvända vinbuteljer, som dessbättre sedan länge är borttagna.

## Vitusborg

Villan bytte åter ägare och tillträddes av [Vitus Pettersson](vitus%20pettersson), husets namn blev nu Vitusborg. Pettersson drev ett bokförlag i Malmö.

### Nudistkoloni

Hustrun Paula startade en nudistkoloni, av ortsbefolkningen benämnd "nagenkulturen". Detta förekom i parken till N:a Villavägen 24, alltså i "fyllans" trädgård. Av förståeliga skäl blev det en stor sensation att folk uppträdde nakna något sådant hade man aldrig hört talas om. Av försiktighetsskäl omgärdades tomten av ett 1.80 m. högt säckvävsstaket. Nakenbadarna fick anmälan på sig av en person som var 2.10 m. lång. En god vän, som sommartid bodde på gatan har berättat hur vi "pågar" brukade lägga oss ner på vägen och kika under säckväven. Mycket spännande, vi tittade bl.a. på när gubbarna, nakna rodde ut till badhuset, det fanns sådana ett stycke ut från stranden.

### Tidsskriften Solvännen och böcker från Vitus Petterssons Bokindustri

Vitus Pettersson utgav från sitt tryckeri ett återkommande blad, som jag förmodar man prenumererade på, "Solvännen". Jag har sökt med ljus och lykta efter denna tidskrift, eftersom jag anser det en del av husets historia, men utan resultat. Däremot har jag på antikvariat lyckats komma över böcker, som är utgivna på Vitus Petterssons Bokindustri på 1920-talet.

### Konstsamling

Det berättas vidare att herrskapet Pettersson ägde en mycket förnämlig konstsamling. Stora fester förekom och ibland fanns det vid dessa tillfällen vakter i parken. Ett minne från tiden finns fortfarande kvar, i trädgården står en byst av Professor Johan Almqvist Denne man, nudismens fader besökte ofta Vitusborg och måste ha gjort ett stort intryck på paret Pettersson.

### Försäljning av Vitusborg

Maken, den något excentriske mannen, alltid sommar som vinter iklädd svart tjock överrock och galoscher avled. Hustrun Paula stannade kvar någon tid varefter villan såldes och hon återvände till sitt hemland Schweiz.

## Senare ägare

Nu var ägaren ett företag i Malmö, vars delägare två bröder, skulle flytta in i villan med sina familjer. Så blev aldrig fallet, ena paret separerade och försäljning skedde efter ett par år. Under tiden hade en del omändringar skett bl.a. hade en del moderniseringar företagits med köksmaskiner o. dyl. Det berättas att under Petterssons tid ingen elspis förekom, fru Paula eldade dagligen i den stora Bolinders spisen. Denna står fortfarande kvar till glädje för oss, användes inte men ser mycket prydlig ut försedd med kopparkåpa.

Som sades tidigare försåldes Vitusborg av Malmöföretaget och nya ägare blev vi, Sven och Britt Gerdman som bebor huset sedan 1975.

## Källor

* <https://filer.hembygd.se/lomma/uploads/files/2021/02/05/N%20Villav%C3%A4gen%2015%20o%2024%20.pdf>
* Britt Gerdman, Ur Medlemsblad 31 (1994)

## Referenser till denna artikel

* [Fyllan](fyllan)
* [Georg Lind](georg%20lind)
* [Kristinero](kristinero)
* [Lind](lind)
* [Norra Villavägen 15](norra%20villavägen%2015)
* [Vitusborg](vitusborg)
