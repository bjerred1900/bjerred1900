# Långa bryggan

**Långa bryggan** är en [brygga](brygga) i [Bjärred](bjärred). Den har en historia knuten till det tidigare [Bjärreds saltsjöbad](bjärreds%20saltsjöbad). Långa Bryggan anlades samtidigt som Bjärreds Saltsjöbad byggdes år [1901](1901). Då var även [järnväg](järnväg)en mellan [Lund](lund) och Bjärred klar.

## Anläggning

Längst ut på bryggan fanns en badanläggning med servering, badmästare och baderska och med åtskilda avdelningar för herrar, damer och så familjer i mitten. Bryggan var 700 meter lång (dagens är 574 meter).

> Naturligtvis var det mycket sträng åtskillnad på herr och damsida. Vi gick till vänster och dörren tillslöts noga, ingen minsta lilla springa fanns som någon okynnig mansperson kunde kika på damerna genom.
>
> (Inga Sundewall-Haraldsson f 1907).

Badhusets fasad var snickarglad och försedd med flaggstång på det frontespisliknande mittpartiet som var glasat med små glasrutor både i dörrarna och på sidorna om dessa. Det fanns låga, men ändå tornliknande partier, på båda flankerna. I hallen fanns en ganska kort butiksdisk bakom vilken föreståndarinnan sålde biljetterna och trollade fram eventuellt åtrådd lemonad och kanske kaffe, som hon kokade på primus i sitt lilla rum innanför. Det fanns nog lite godis också att köpa och åtminstone under någon period stod en vykortssnurra på disken.

## Stormar

Bryggan lades ut varje vår och togs in på hösten, om inte stormen hann före. Då blev det till att snickra nya delar som ersättning. De förlorade delarna samlades väl in av de boende bortåt [Habo Ljung](habo%20ljung) för att värma stugorna under vintern. Under kriget behövde militärerna timmer, då försvann badhuset.

## Ångbåtsförbindelse till Malmö

Ångslupen Thor forslade badsugna [Malmö](malmö)-bor till Bjärred. Den avgick 2 gånger på vardagar och 4 på sön- och helgdagar. Den lade till en bit utanför Långa bryggan och badgästerna hämtades med mindre båtar. Den långa breda bryggan hade stabila räcken och det fanns balkongliknande utbyggnader på ett par ställen, där det fanns bänkar. Trappor ledde ner till vattnet, där roddbåtarna kunde förtöjas.

> Längst ut på landsidan om själva badhuset var bryggan också utbyggd och där stod några små bord och stolar så de som hade råd därtill här kunde bli serverade en lemonad. Till vänster d.v.s på södra sidan hade bryggan en lägre etage bara 40 – 50 cm över det normala vattenståndet, där kunde också småbåtar förtöjas.
>
> (Inga Haraldsson).
